---
title: 'Hikaye fal Vanege'
date: '09:08 15-03-2021'
media_order: 'arteyen 01.mp3,arteyen 02.mp3,arteyen 03.mp3,arteyen 04.mp3,arteyen 05.mp3,arteyen 06.mp3,arteyen 07.mp3,arteyen 08.mp3,arteyen 09.mp3,arteyen 10.mp3,dragon ji panda 01.mp3,dragon ji panda 02.mp3,dragon ji panda 03.mp3,dragon ji panda 04.mp3,dragon ji panda 05.mp3,dragon ji panda 06.mp3,dragon ji panda 07.mp3,dragon ji panda 08.mp3,dragon ji panda 09.mp3,gao drevo 01.mp3,gao drevo 02.mp3,gao drevo 03.mp3,gao drevo 04.mp3,gao drevo 05.mp3,gao drevo 06.mp3,gao drevo 07.mp3,gao drevo 08.mp3,gao drevo 09.mp3,piu 01.mp3,piu 02.mp3,piu 03.mp3,piu 04.mp3,piu 05.mp3,piu 06.mp3,piu 07.mp3,piu 08.mp3,piu 09.mp3,safe rubahe 01.mp3,safe rubahe 02.mp3,safe rubahe 03.mp3,safe rubahe 04.mp3,safe rubahe 05.mp3,safe rubahe 06.mp3,safe rubahe 07.mp3,safe rubahe 08.mp3,solokrabe 01.mp3,solokrabe 02.mp3,solokrabe 03.mp3,solokrabe 04.mp3,solokrabe 05.mp3,solokrabe 06.mp3,solokrabe 07.mp3,solokrabe 08.mp3,solokrabe 09.mp3,wazo 02.mp3,wazo 01.mp3,wazo 03.mp3,wazo 04.mp3,wazo 05.mp3,wazo 06.mp3,wazo 07.mp3,wazo 08.mp3,wazo 09.mp3,wazo 10.mp3,wazo 11.mp3,wazo 12.mp3,dragon ji panda 2.5.mp3'
---

### Safe Rubahe

Hinte sen juni rubahe. Tesu belo sen totalmo sefide kom wadi xafe taze dutaluji. He nil bruno or syahe burtyan sen okoible. In rubahelari, nilto sen maxmo safe kom tesu belo, ji te sen daymo fahuri tem to. Kos dento, te name _Safe Rubahe_.

Bardi-mosem ata. Fe soba, denwatu hu rubahe exidi sesu ogar, ete oko xanxwi hu da sen imanuneniblemo sefide. Juni rubahe, hu da le nilwatu oko taluji, fori vole na yuxi fe to. Ete tyao, goyu, gulun. Taluji sen yukwe ji amusane.

Hin juni rubahe vole pia na oko ku taluji le alogi etesu jowey kemaner. Lildrevo ji daypetra, bax talujili cengu, no haji sen aloyagiible. Pia perya de hosu no haji sen okoible. Moyto sen sefide, sefidemo safe, har safeya sim sol kom dento de safe rubahe.

Plu rubahe le yuxi fe exya dur total din. Noce xoru, ji atre voka juni rubahelari. Moyte ruata, minus safe rubahe. Te le godomo teli kentan. Te no haji rukone ku te ata of keloka. Te sen sonxido. Moy alo rubahe xerca te, mas kos sefide safeya de tesu belo, ete no sukses.

Totalmo luminkal. Safe rubahe fe nunya sol ore plu kaospul rusoti. Haulsa tayti rubahesa. Te fobi. Tesu unyum somno ex ogar xa sen fobipulmo bardipul. Rubahe sangu se ji bolcu fe comen de daypetra. Fe onxala, tesu ewrekanenibleya pia xa funsyon anti rubahe-yamfil haul.

Fe fini, soba. Haul sen sotikal. Safe rubahe musi na bonyongu kurto luminpul watu cel na riewreka sesu famil. Fe asif, le hay hata max taluji dur noce, ji kos to, he ban peda-marka sen koberido. Rubahe haja idey... ji te ewreka!

Okonenible, yon velosi tyao, safe rubahe sukses na bujo kargux. Yon sesu denta, te kata gardan. Per mor kargux, rubahe gulun, celki tesu belo bekoberi taze, roso damu. Rubahe fikir, "Hinmaner, mi xa sen okoible!"

Sipul, xafe watumon, un te of familyen de rubahe xoroko roso figura hu da harka fe teliya. Mas, koski te le nilwatu oko sim banto, ji koski te oko multi damu, familyen xoru na awpawbu ji na dayloga, "Am awpawbu, hay kayvutu!"

### Gao Drevo

Hay wadi hu denloka moy planta armonipul jiwa. Denloka, hay sosyal regula feki planta no haki na sencu maxmo gao kom tiga metro. Dento yakingi ki moy plantali bioyen abil na taslum kufi lumin cel na bon jiwa.

Fe hataya, ban din, dayvento preporta bija of teli loka. Xafe watumon, bija kufi xunjan, ki fe folo ren abil na oko ki bija sen of jongu fe dahunli drevo hu da sen totalmo nenkonedo in hin wadi.

Fe xoru, planta hu da ogar in wadi hoxcu tem hin preata. Folki jowey sen maxmo doyan fe jongu, to max abil na tahamul ji adate fol alocu.

Hin neo drevo xunjan ji xunjan. Mas neo drevo no esto na xunjan lefe limite fe tiga metro. Te multi suki lumin, ji te moywatu vole max to. Te xoru na krea day sistema fe xube ji dahun, cel na bujo max sola-lumin.

Jali planta loga tas neo drevo: "Fe lutuf, am esto na xunjan, imi no haji taslum kufi lumin." Gao drevo jawabu: "Eger uyu vole lumin, am xunjan. Mi layeya lumin koski mi le xunjan."

Mas no moy planta abil na xunjan, ji no moy planta vole na jento cel lumin. Fe bonxanse, den drevo sen solo te hu da no ehtiram alo ete. Fe folo, alo planta karar na posjui hin sefil unyen.

Ban din, hay bofun. Multi bala vento pasidi wadi. Planta tongo fleksi fol ventoli pel. Nerya de bante ton alote sahay ete na no sokutu. Mas gao drevo, kos sesu gaoya, no abil na taslum sahay. Te musi na solo tahamul moy ventoli pel hu da presyon moy tesu xube samawatu.

Gao drevo peti sahay: "Am sahay mi! Mi fikir ki mi ner xa sokutu!" Alo planta, hu da no real abil na sahay, loga: "Am posxunjan! Am posxunjan!" Mas posxunjan no sen ible. Fe fini, drevo sokutu.

Xafe bofun, Sola ruata. Moy planta abil na oko kanu de gao drevo hu da nun total leta per geo. Te morcu, ji tesu dahun ji bija awfley. Bannumer planta morcu kos sokutu, mas minimum fe nunya, dom sen totalmo koberido fal lumin.

### Arteyen

Hay maymun hu da multi suki na rasamu. Fe moy din, te rasamu plu neo xey. Te suki na rasamu asman, natura, hewan. Te suki na rasamu moyto, ji te suki na rasamu moywatu. Te fikir: "Denwatu hu mi sen day, mi xa sen arteyen. Dento sen misu roya."

Atre de maymun hifazi pesa tas sesu bete. Yon pesa, maymun abil na estudi in xohrapul arte-eskol. In eskol, maymun multi estudi. Te vole na dadal sesu roya, mas te pia no vole na malyongu pesa de sesu atre.

Maymun pimpan musi na onexa sesu rasamu tas alimyen. Alimyen multi komenta: "Yusu rasamu sen bon, mas kam yu abil na alogi den bage?" Dumara, ete loga ki rasamu haja detale. Dumara, ete loga ki hay godo detale. Dumara, ete loga ki no hay kufi kolor. Dumara, ete loga ki hay godo kolor. Moywatu, ete no sen kufimo truti.

Maymun sukses fe finili eksame, ji te taslum eskol-doku. Te sen hox, koski te nun sen huru. Te fikir: "Mi nun abil na rasamu dento hu mi vole da, denmaner hu mi vole!"

Mas maymun haja na cudu pesa. Kos to, te xerca person hu da vole na kari rasamu. Xansebon, maymun ewreka kliente. Maymun vole na fale daymo bon ergo tas sesu unyum kliente. Eger klientelari sen truti, te xa hare max xohra ji te xa hare max kliente. Xafe multi ergo, te fahuri onexa sesu rasamu tas kliente. Kliente jawabu: "Yusu rasamu sen bon, mas kam yu abil na alogi den bage?" Maymun karar na rifale total rasamu.

Fe hataya ki maymun sen daymo talentopul, te haja regulapul kliente cel na taslum kufi pesa. Te moywatu fikir: "Eger kliente no sen truti, te xa no ruata." Pimpan, te musi na rasamu he sama xey dur total din. Te pimpan no haji hare energi dur axam. Denmaner, maymun jiwa dur plu nyan.

Mas ban din, te karar na fale wakufa. Te le sukses na hifazi kufi pesa cel to. Te fikir: "Mi nun abil na rasamu dento hu mi vole da, denmaner hu mi vole! Mi xa rahatu yon na huru rasamu, denmaner hu mi le fale denwatu hu mi le sen daymo juni."

Te side ner fe sefide paper, har pentu-broxa ji inku. Te oko paper. Te xidu na imaje banto. Te oko paper. Te xidu na imaje he banto. Paper resta sefide. Te fale plu linea. Mas nil menapul to precu. Te no sukses na rasamu dur total din. Te le wanji ku kemaner na rasamu yon furaha ji huruya. Na rasamu no haji sen dayfilya, mas sol ergo.

Multi nyan pasa. Maymun nun sen lao. Te ergo in nongyodom hu te le warisa da. Te le no pifu broxa dur lungo watu. Kos jaxne, maymun bevisita sodar ji tesu bete. Un juni bete vole na onexa rasamu fe ajabu hewan tas maymun Tie.

Maymun Tie swal: "Hinte sen ke hewan? 

Bete jawabu: "Te sen mumu!" 

Maymun Tie loga: "O, mimbay, mi nun aham." 

Bete swal: "Kam yu suki misu rasamu, Tie?" 

Maymun Tie jawabu yon swal: "Kam yu suki yusu rasamu, Bete?" 

Bete jawabu: "Si! Mi sen hox tem to." 

Maymun Tie loga: "Kos to, yusu rasamu sen perfeto. Am alogi nilto." 

Bete dayloga: "Xukra! Denwatu hu mi sen day, mi xa sen arteyen!" 

Maymun Tie dayloga: "Yu uje sen!"

### Dragon ji Panda

Ner fe kapi de gao jabal hay gufa. Dragon ogar in to solo ton sesu hazina. Te hare multi dahabu, jawheri ji alo jacipulxey hu te le cudu da of plu jali xaher.

Dragon ganjon ki te haji wala xey, ji ki jali xaher no haji sen interesne. Kos to, te karar na fley cel teli loka cel na ewreka neo xey cel na maxusgi tas sesu hazina.

Xafe lungo fley, fe fini, dragon ewreka xaher. To sen nenpimpan xaher hu da loka in drevo-geo. Koski moyto sen sangudo bax dahun, dragon karar na pergeocu. Per geo, te oko panda hu da kwasi hare nil fobi kos presen de dragon.

Te swal tas panda: "Kastilo sen keloka?"

Panda jawabu: "Kastilo? No hay kastilo hinloka."

Surprisado dragon swal: "Fe folo, keloka uyu hifazi uyusu jacipul xey? Kam uyu hare banko or hata jandan inplasidom?

Panda loga: "No, no. Imi no hare denpul dom."

Dragon sen okoiblemo konhwokudo. Panda maxpul loga: "Imi no hifazi. Moyto hu imi haja da uje sen cuduible fe jowey. Mi nun sen yamkal, kos to, mi le toncudu bambu. Kam yu ger suki na yam ton mi?" Dragon, hu da sen pilodo kos sesu lungo daoya, swikara. Panda sen hox, ji te loga: "Eger yu haja banto, am jandan peti. Hinloka, moyto funsyon denmaner."

Ete yam xetocubon supa, ji ete pala dur lungo watu. Panda, hu da sen daymo dostefil, hikaye multi tem sesu jiwa. Pia te hare soloyapul jiwa.

Dragon loga fe fini: "Mi nun musi na awidi."

Panda loga: "Kam uje?"

Dragon jawabu: "Si, mi haja na gardi misu hazina."

Panda nercu cel dragon, ji te gibe tas te lungo weygebo. Dragon le nilwatu taslum weygebo fe leya. Te loga: "Dento mena keto?" Panda jawabu: "To sen maner na onexa ki mi le suki hin momento ton yu. Kam yu ger vole na jaribi?"

Dragon plasi sesu bala gebo wey panda, ji te xoru na harka sesu fleytul. Panda swal: "Yu fale keto fe nunya?" 

Dragon jawabu: "Mi porta yu cel misu gufa, koski yu sen misu hazina."

### Kolor-okobimar Piu

Hay jongu fe piu hu da multi suki blue xey. Den piu multi suki na plasi blue xey in sesu ogar ji in jali jarden. Folki jarden sen maxmo dekorado yon bluexey, to sen maxmo magnetosim fe piuli tonyen.

Mas un te of piu sen kolor-okobimar. Te no oko aloya intre blue ji jalo xey. Fol te, blue flura ji jalo dahun hare sama kolor. Fe resulta, te ixikal toncudu xey fe moydua kolor.

Moy alo piu suki na haha tem den normakal piu. Ete loga: "Am oko, te le ripul seleti mal kolor!" "Tesu jarden sen daydenmo colo!" "Te xa nilwatu ewreka lubiyen."

Fe xoru, den coxo lawfen kolor-okobimar piu. Mas xafe watumon, te posjui ete. Te fikir: "Fol mi, misu xey sen blue. Misu xey sen colo fol ete, mas oto sen meli fol mi."

Alo piu xorjui ki kolor-okobimar piu posjui ete. Na coxo te no haji sen amusane koski te no ruaksyon. Kos to, ete esto na lawfen. Ete ruidi na xerca blue xey tas sesu suli ogar.

Hay xosu blue xey, mas hay multi piu hu da vole oto. Piu pimpan musi na jento cel bluexey. To pimpan okur ki piu cori xey de alo piu. Dento finikal okurgi konflito.

Kolor-okobimar piu no rol in den konflito. Te trankwilo ergo tas sesu suli jarden hu te dekora da fol sesu suli suki. Tas sesu jarden, te maxusgi multi meli petra ji jozi hu alo piu posjui da.

Ban din, visitane piu pergeocu in jarden de kolor-okobimar piu.

Visitane piu loga: "Yu hare maxim meli jarden of moyoto hu mi le oko da!"

Kolor-okobimar piu sen surprisado. Dento sen unyum mara feki bante loga dento tas te.

Kolor-okobimar piu swal: "Xukra. Mas yu suki misu jarden keseba?"

Visitane piu jawabu: "To sen daymo day ji jalo. Mi suki jalo kolor."

Kolor-okobimar piu loga: "O, mi fikir ki misu jarden sen blue."

Visitane piu loga: "Ha ha, yu sen amusane. Jalo ji blue sen mena-sama! Den dua lexi mena samato!"

Fe fato, pia visitane piu sen kolor-okobimar!

### Leli Watuyen Wazo

Wazo sen name de lao piu. Wazo fikir ki denwatu hu te sen juni, moyto le sen perfeto. Moy hewan le sen maxmo ehtiramfil. Moy hewan le hare maxmo bon suki. Fol te, globa le sen bon, mas fe nunya, globa sen bur. Fe fato, Wazo no sen daymo lao, mas tesu ijen sen yakinmo denpul.

Wazo hare dua bete. Ete sen normapul juni-piu hu da hare normapul juniyenli suki. Fe ban din, ete peti tas atre izin na idi cel musika-xow.

Bete swal: "Kam imi harizin na idi cel musika-xow de Jonimo?"

Wazo swal: "Den Jojo sen kete?"

Bete loga: "Te sen xohrapul rapuyen!"

Wazo loga: "Uyu no harizin."

Bete swal: "Keseba???"

Wazo multi belawfen den behajakal swal. Fol te, jawabu sen mingumo mimbay. Rapuyen wakil bur jiwali maner. Ete populergi dududan, alkohol ji alo burdava. Ete hata loga tem possantoxey!

Mas maxim swikaranenible masele sen ki ete fale antinorma-dokuli musika. To sen nefra-laye ji basabur ki ete presenta lexili dukaku denpul kom arte. Musikali normatim le nilwatu aproba dento. Bete musi na resta teli fe ete. Eger no, ete xa hare bur suki. Kultura xa besonxi, ji sosyaltim xa dissokutu.

Wazo swal: "Kam uyu no abil na ore klasiko musika denmaner hu normapul bete fale?"

Bete dayloga: "Feka!"

Wazo loga: "Am no loga _feka_!. Am loga _dyabol_!"

Bete dayloga: "Dyabol!"

Wazo loga: "Am no loga _dyabol_. Dento sen _dambipul_!"

Denwatu, bete xoru na wawa. Xafe watumon, Wazo aham ki te le sen godomo xucyofil. Cel na peti mafu, te jeni tas sesu bete na tongo idi cel hewandom.

Hay multi doyan hewan in hewandom. Wazo real no suki den kolorpul hwanjin hu te ijen da cufampul tas sesu suki. Mas tesu bete kwasisen daymo hox, ji ete bewao moy hewan.

Famil jui-oko taco:

Wazo loga: "Hey, bete, am oko ki den piu sen daydenmo simpati-laye. Ete no abil na fley."

Bete loga: "Mas ete pawbu daymo velosi!"

Famil jui-oko hufax:

Wazo loga: "Hey, uyu! Uyu fley keseba? Uyu sen mamoyen! Mamoyen no fley!"

Hufax loga: "Am restagi imi trankwilo, laoyen!"

Bete belawfen xekayefilya de sesu atre. Wazo no esto. Te xekaye. Te sahigi. Te poscosan. Te sen posyukwe.

Folki watu max pasa, xekayefilya de Wazo max hoypospel jui de neryen. Lil grupo fe hewan le toncudu ner fe Wazo.
Hewanli grupo loga: "O, am oko! Mi le no jixi ki hewandom hare pia fosil!"

Wazo dayloga: "Fekali dyabol!"

### Okresim Solo-krabe Okreyen

Hay sahel hu denloka multi meli solo-krabe ogar. Moy solo-krabe labas sadafa hu da ofata mor sadafa-hewan. Bannumer sadafa sen sol sefide, bannumer sadafa sen kolorpul. Un solo-krabe hare okresim sadafa. Kos dento, te name Okreyen. Hin sadafa no sen daymo espesyal, mas Okreyen multi suki to.

Fe moy nyan hay day merasem. Kriban moy solo-krabe idi cel to. To sen merasem fe sadafali porgi. Fol cwenton, moy solo-krabe am gibe sesu sadafa tas solo-krabe hu da sen minmo lao fe un nyan. Denmaner, komuntim riyongu bon sadafa. Pia, solo-krabe suki na jaribi neo baytu.

Mas Okreyen, te no suki. Okreyen le no rol in merasem dur tiga nyan. Te fikir, "Misu sadafa sen perfeto. To sen bage of mi. To sen misu to."

Xafe bannumer mesi, Okreyen kentan baxbaharili jabal. Abruto, Okreyen ewreka mor xarke. To kwasisen xetocubon. Nil maso-yamne hewan sen ner cel na konkure. Denpul kihoy okur sol fe un mara in jiwa de solo-krabe. Okreyen loga, "Daydenkwanti yamxey! Mi xa yam moyto!"

Okreyen xoru na yam. Te yam ji yam. Te hisi ki te maxmo ji maxmo katina abil na harka. Mas te durepul yam.

Abruto, okresim sadafa de Okreyen kasiru. Te oko ki tesu baytu awsokutu fe multi bage. Te sen godomo lil. Te dayloga: "No! Misu sadafa! Misu baytu!"

Sadafakal solo-krabe paniko. Solo-krabe haja bala dalu cel na gardi sesu daifu ji xetocubon fubu. Ji fe nunya plu maso-yamne hewan ata. Fori hala behaja cel na no morcu.

Te fikir: "Kwasi, mi no haji hare alo opsyon." Ji sadafakal solo-krabe inidi jali plastikoli botela. Botela no sen konfortane. Botela sen pia daymo xorjuiible.

Te fikir: "Ible, eger mi sangu se intre awjetixey, ren xa no xorjui mi."

### Protesta de Axolotle

Salamandra sen daymo dinifil jongu. Etesu dini inhare multi gixiki. Un gixiki sen gixiki fe baligucu. Denwatu hu salamandra dadal especifi laoje, te musi na glu espesyal bruno likwido. Denwatu, salamandra xorwala sesu nabxox, ji tesu forma total alocu. Denwatu, salamandra no haji abil na jiwa in sui, mas te abil na jiwa per geo. Fe leya, nilte le demoli xekaye tem cwenton. Mas fol pasa de watu, max ji max salamandra vyata anti to.

"Hosu sen termopul ji konfortane."

"Mi uje suki maner feki mi okocu."

"Ren am no alogi mi."

Salamandra hu da posswikara na glu baligugine likwido sen axolotle kom cuyo ete.

"Misu jismu, misu karar."

Baligu salamandra no sen truti tem juniyen hu da no vole na alogi sesu forma. Baliguyen fikir ki to sen cufam tas ete ji tas etesu baligu meliya. Baliguyen loga ki to sen cufam tas etesu teo.

"Teo xa seza uyusu posehtiram."

Mas maxori axolotle uje no haji glu likwido.

"Imi uje sen baliguyen denmaner hu imi uje sen."

Plu nyan pasa. Hosu hu denloka salamandra jiwa sencu maxmo ji maxmo trasokonenible. Salamandra no jixi ku keseba. Fol multi te, sui nun hare bur nasacu. Na xikar in hosu sencu maxmo ji maxmo katina. 

Baliguyen loga:

"Uyu am no resta in sui!"

"Am glu, ji am ata na jiwa ton imi per geo!"

Mas axolotle duregi na posswikara na glu bruno baligugine likwido. Xafe watumon, hosu le sencu totalmo trasokonenible. Alo salamandra no jixi kama axolotle haji jiwa in to. Salamandra awanda. Sui de hosu no haji sen laye cel etesu bebe.

"Tas ete hu da posswikara na folo dini imi xa pala tem lanetudo axolotle."

Mas banwatu, gao maymun ewreka hin hosu. In hosu, maymun ewreka bannumer axolotle. Maymun fikir ki hin hewan sen interesne ji meli. Maymun ganci ki axolotle sen lil teo. Fe nunya, moy axolotle jiwa in kubo fe safe sui. Ji ete beewreka moyloka in Dunya. Maymun gibe tas ete moyto hu ete haja da.

Axolotle swal tas se ku keto le okur tas alo salamandra.

### Mitin de Piu

Sui-daraje sen maxmo ji maxmo gao, ji to no esto na maxgaocu. Nerxali, sui xa koberi moy bage de Dunya. Nerxali, moy piu xa no haji hare loka cel na pergeocu. Cel na bloki morcu de moy piu, xohrapul piu organisa day mitin. Xohrapul piu salom moy piu hu da rol in mitin.

"Bonata. Imi sen hinloka cel na ewreka xaya tas piulari. Imi le ultrajiwa plu daybur okurxey. Imi le ultrajiwa meteor-petra. Imi le ultrajiwa insanlari. Imi xa ultrajiwa fini de geo."

Xohrapul piu swal:

"Kam un te of uyu hare idey cel na sahay imi na ultrajiwa? Imi musi na jui-ore idey de moyte."

Barix-ababil nercu ji loga: "Imi ger abil na kostante fley! Imi xa no haji haja geo!"

Moy alo piu no suki hin idey. Ete loga ki na fley dur lungo watu sen godomo katina. Ete loga ki ete haja ogar cel na plasi sesu ovo. Gotas-piu nercu ji loga:

"Imi abil na ogar per sui! Imisu ovo ger abil na sen per flotane kyota!"

Bannumer piu suki hin idey, mas maxoriya no suki to. He ban kayvutu abil na sangu se in daybahari.

"Godomo hataripul!"

Huhu nercu ji loga: "Imi abil na ogar in baxsuili gufa!"

Bannumer piu suki idey, mas maxoriya fikir ki to sen swikaranenible. Ete loga ki piu haja lumin. Ji gufa xa velosi no haji hare oksigen.

Pengwin nercu ji loga: "Imi abil na ogar per ayse!"

Kriban moy piu haha.

"Denloka sen godomo bardipul!"

Xohrapul piu oko ki haji nilte le jeni bon idey. Te nercu ji loga sesu idey: "Imi abil na fley cel alo planeta!"

Moy alo piu surprisa. Ete no jixi ku na ruaksyon kemaner. Mas hin piu sen xohrapul. Fe folo, ete vyata aproba yon afarin. Ji ete loga: "Xohrapul piu sen daycinonyen!"

### Sahay tas Haul

Haul sencu maxmo ji maxmo nadir. In total dexa, sol bannumer te jula resta. Maymun vole na sahay ete. Maymun krea day kafas. Cel in to, ete inplasi multi drevo ji nahir ji gufa, jmt. Ete karar na namegi hin meli kafas _hewandom_. Maymun fikir ki haul xa sen hox hinloka. Haul xa hare multi xey cel na amusa, ji ete xa no haji sen solo. Ji fe onxala, haul xa hare bebe. Denmaner, max haul xa hay in dexa.

Mas fe nunya, maymun haja na ewreka haul, bujo ete, ji inporta ete cel hewandom. Cel to, ete organisa nasyon-total misyon. Multi maymun suki hin projeto, ji ete vole na sahay kom voluntiryen. Ete fikir ki to sen bon tas haul. In kafas, haul xa no abil na xigoli morcu in natura.

Misyon sen suksespul, ji moy lima haul in dexa nun sen in kafas. Jawguyen de kafas velosi xorjui ki multi maymun vole na oko haul. Multi maymun sen jumbi na multi paya cel na oko yesen hewan yon suli oko. Fe folo, multi turiyen ata, ji ton ete, multi maydoyen ata, hu da le ewreka interesne mamba fe klientelari.

Mas fe ban din, dua haul le firaru cel ex kafas. Xorhay paniko. Haul abil na sen he moyloka. Ji haul uje sen yesen hewan. Ji maymun abil na sen interesne yam tas yampeldo haul. Neo misyon beorganisa: na bujo hin dua nenkrasido haul maximum velosi. To sen cel bonya tas haul. Ex kafas, haul abil na xigoli morcu kos hatari fe globa de maymun.

Haul velosi beribujo ji beriplasi in kafas. Uf. Jawguyen finili abil na rahatu xafe hin bala ji estrespul okurxey. Mas, xafe bannumer din, ete xorjui ki muhim banto le okur dur noce.

Un te of hin dua haul, hu da le firaru, le morcu. Un te of hin dua haul, hu da le firaru, muhim bejuruha alo haul. Hewan-medisyen finrasona ki unyum te le morcu kos estres. Hin dua haul noro beswikara nor besuki in haullari. Ji ete le fale moyto, hu ete abil na fale da, cel na resta nenton alo haul. Fe asif, ete le no beaham. Yon na ribujo ete, hin dua haul le beriporta cel sesu problema, cel grupoli problema, cel morcu.

Jawguyen fikir: "Dento sen asif-laye, mas imi le real xidu na sahay. Fe jaxali mara, imi sahay maxmo bon."

### Hero de Kargux

Komuntim fe kargux ogar in wadi. To sen daymo trankwilo. No hay multi okurxey. Nilwatu hay problema. Nilwatu hay hatari. Ji hinloka, juni-kargux multi posamusa. Un te of kargux de komuntim sen xogyoyen. Fe dumara, te dao cel teli dexa cel na porgi nadir xey. Ji denwatu hu te ruata, moy juniyen tonata wey te. Ji denwatu, xogyoyen hikaye sesu plu aventur tas ete. Xogyoyen hikaye tem waopul loka. Ku keloka hay posasan tyojan ji ku kemaner te le yunki ji sukses. Ku keloka te le jento velosi kayvutu denpul kom leopar ji bala kayvutu denpul kom baru. Ahamible, hikaye multi inxo juniyen. Fe tayti fe na yongu sahi name de xogyoyen, ete loga _hero_. Mas, mimbay, hikaye maxori sen nensati. Xogyoyen le nilwatu oko kayvutu. Dur sesu dao, te sol pala tem kima ton alo xogyoyen. Hero fikir: "Dento sen sol lil kadiba. Dento amusa juniyen, ji dento amusa mi."

Mas juniyen pala, multi ji estokal. Hikaye de hero le populercu intre moy juniyen. Ji oto populercu intre etesu atre. Ji oto populercu intre alo membro de komuntim. Fe ban din, paniko okur in komuntim de kargux. Rubahe le hataripul nercu cel kyotalari. Fe ruaksyon, grupo fe kargux velosi idi cel kyota de hero cel na peti sahay.

"Hero! Kayvutu nercu! Imi haja yunkipul bante! Velosi bante! Bala bante! Imi jixi ki yu abil na bawe moy imi!"

Hero jagecu ji xorixi halulari. Te estres. Te jixi ki te no abil na jento kayvutu. Te ger suki na firaru, mas godo munte ji oko vole ki te xekaste rubahe. Xafe watumon, te fikir: "Mi sen xogyoyen, mi ible abil na zakere ton kayvutu celki te no atake." Hero idi, ji fe nunya, te sen solo fe fronta de rubahe. Hero: "Kayvutu, mi peti ki yu no maxpul idi cel fronta." Rubahe: "Mi no sen kayvutu, mi sen rubahe" Hero: "Eger yu xa no yam imi, imi abil na vada harepulya tas yu." Rubahe: "O, mi sen vegetariyen. Uyu, kargux... uyu hare multi malhukimu... Dento no sen lutufpul." Eger ren sen vegetariyen, dento mena ki ren no yam maso. Fe folo, dento mena ki ren no yam kargux. Hero exhawa kos trankwilocu. Te fikir ki te le multi estres kos nilto. Te fikir: "Mi nun abil na ruata tas alo kargux. Mi xa loga tas ete ki mi le ikna kayvutu na no atake imi. Misu reputasi denpul kom xogyoyen xa sencu hata maxmo gao!" Kargux rota sesu kapi, ji xoru na anda hoy komuntim. Mas fori xafe dento, rubahe tyao cel kargux, ji te kata tesu gardan.

Rubahe fahuri loga: "Lil kadiba, day ofresulta!"

### Swimo ji Plastikoli Lilbao

Swimo ji plastikoli lilbao xijere. Swimo loga ki te sen maxmo inxone kom lilbao. Fe oposya, lilbao loga ki te sen maxmo inxone kom swimo. Ete no samaijen. Hin sotipul xijere lawfen dolfin hu da ner ogar. Dolfin hare idey: Swimo ji lilbao musi na loga ku ete abil na fale keto. Dolfin xa newtral tatmini. Eger te fikir ki abilxey sen inxone, te gibe golmon tas dente. Xafe watumon, dente (swimo or lilbao) hu da hare maxori golmon xa triunfa.

Swimo (S): "Mi le precu lefe kriban moy bioyen!"

Plastikoli lilbao (PL): "Mi xa awcu xafe moy bioyen!"

Swimo (S): "Mas kom unxey yu xa awcu. Swimo fe bannumer jongu abil na finikal jiwa."

Dolfin, hu da ger multi suki na abil na finikal jiwa, gibe golmon tas swimo.

S: "Mi sen in moy daybahari!"

PL: "Mi sen moyloka hu hay sui ji geo."

S: "Kam hata in maxim amiku xinyon, ji per maxim gao jabal?"

PL: "Si."

Dolfin, hu da memori na oko plastiko moyloka, gibe golmon tas plastikoli lilbao.

S: "Mi sen hataripul hewan!"

PL: "Ha ha. Yu sol flota."

S: "Am sotikalcu, mi bekoberi dokya-kantaka!"

PL: "Mas, kam yu yongu oto?"

S: "Si, moywatu. Mi xikar."

PL: "Kam yu morgi hata insan?"

S: "Dumara."

PL: "Kam sol dumara? Mi morgi insan moywatu ji moyloka."

S: "Kam sati? Yu abil na fale dento kemaner?"

PL: "Mi koberi kapi de bebe finki ete no haji abil na nafasu."

S: "Dento kriban nilwatu okur, ji yu no yozay tem dento."

PL: "Mi pia discu fe daymo lil plastikoli bage hu da inidi jismu de moy insan."

S: "Ji?"

PL: "Ji mi jundwan etesu hormonali sistema; denmaner, mi gibe tas ete problema fe sehaje hu da burgi etesu jiwa finki ete morcu."

Dolfin le kufi ore. Te gibe golmon tas plastikoli lilbao hu da sipul sen multimo maxmo fobine kos tosu okonenible hatari. Swimo no sen truti. Plastikoli lilbao hare max golmon kom te. Ji swimo no vole na izin ki hin bobo mogekal xey xa triunfa. Abruto, kacupa ata ji swal: "Mas kete of uyu sen maxmo xetocubon?" Swimo, hu da multi befobi na beyam, jawabu: "O, dente yakin sen den alo te." Ji swimo ixara plastikoli lilbao.

Dolfin: "Kam mi am gibe maxpul golmon tas te?" Swimo no jawabu. Swimo le awfiraru! Dolfin xerca swimo, mas no ewreka te. Kos to, dolfin musi na deklara ki plastikoli lilbao le triunfa. Mas pia plastikoli lilbao le kwasi awcu.

Dolfin: "Plastikoli lilbao fatoli sen keloka?"

Kacupa: "O feka, kam te sen dente hu mi le yam da?"

In fubu de kacupa, bursoti beore: "Finili, mi le triunfa!"

### Kontrata de Remora

Remora suyon in bahari. Hin mahi xerca baharili hewan. Fe ban mara, te oko xarke. Te nercu cel xarke.

Xarke: "Yu vole keto?"

Remora: "Mi vole na tonidi yu."

Xarke: "To ger fayda mi kemaner?"

Remora: "Mi abil na safegi yusu pifu."

Xarke: "Kam yu loga ki mi sen colo?"

Remora: "No!"

Xarke: "Am awidi."

Remora sen hazuni, ji te awidi. Fe ban mara, te oko balena. Te nercu cel balena.

Balena: "Yu vole keto?"

Remora: "Mi vole na tonidi yu."

Balena: "To ger fayda mi kemaner?"

Remora: "Yu xa sen minmo solo."

Balena: "Mi no sen solo. Fe fato, plu remora uje folo mi."

Remora: "Fe hataya, kam mi harizin na tonidi yu?"

Balena: "No."

Remora: "Okey."

Remora sen hazuni. Fe ban mara, te oko kacupa. Remora umumi no suki kacupa. Mas, na tonidi kacupa sen maxmo bon kom na sen solo.

Kacupa: "Yu folo mi keseba?"

Remora: "Mi haja gardi anti xikaryen."

Kacupa: "Kam yu fikir ki mi abil na sahay yu?"

Remora: "Si, yu hare bala sadafa."

Kacupa: "Mas, yu abil na fale keto pro mi?"

Remora: "Mi abil na yam kexru-hewan hu da xunjan per yu. Ji denmaner, yu xa sen maxmo meli fol alo kacupa. Kam yu swikara kontrata?"

Kacupa: "Eger mi swikara, keto ger okur?"

Remora: "Mi ger binde misu jismu tas yu yon susutul per misu ruke!"

Kacupa no xorjui ku te ger xorwala keto. Kacupa swikara. Remora binde se tas sadafa per fubu de kacupa. Kacupa ji remora bla. Ete xoru na soho suki se. Mas abruto, kacupa hisi ki remora multi pospel.

Kacupa: "Yu fale keto?"

Remora: "Banto pospel mi yon misu koda."

Sipul, lungo xilo binde koda de remora tas lilnavi de mahi-bujoyen. Fe leya, mahi-bujoyen le bujo remora. Mahi-bujoyen le plasi rinjon wey koda, ji te le binde xilo tas hin rinjon. Eger remora binde se tas baharili hewan, mahi-bujoyen ger abil na pospel xilo cel na bujo hin hewan.

Kacupa: "Keto okur? Kam yu sahay mahi-bujoyen?"

Remora: "No. Mi vole na hurugi mi! Am suyon maxmo velosi! Imi abil na ciru xilo!"

Kacupa: "Mi no abil na suyon maxmo velosi! Am esto na woju mi! Mi vole na jiwa!"

Remora duregi na woju kacupa yon sesu susutul. Kacupa paniko. Remora sen sotikal. Xafe kurto watu, mahi-bujoyen abil na cudu kacupa yon sesu hanta. Mahi-bujoyen morgi kacupa. Remora finili esto na susu, ji te posbinde se of kacupa.

Mahi-bujoyen: "Bon bujo, remora. Prehay bankwanti yam."

Remora: "Am nun ofplasi rinjon. Misu koda guton!"

Mahi-bujoyen: "No, yu no haji preporta tas mi kufi baharili hewan.

Remora fikir: "Mahi-bujoyen le cipen mi. Te le loga ki un hewan xa sen kufi. Na swikara kontrata de nenbekoneyen le no sen bon idey!"
